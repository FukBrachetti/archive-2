**Influenza**<br/>
http://www.epicentro.iss.it/problemi/influenza/FluNews.asp

Influenza: Malattia infettiva acuta e contagiosa, endemica ed epidemica, causata da particolari virus (virus influenzali) di cui sono stati finora individuati un tipo A (1933), un tipo B (1940) e un tipo C (1950), nonché numerosi sottogruppi. Di tali virus, il tipo A sembra responsabile delle forme più gravi e a comportamento epidemico. I virus B e C provocano, invece, soprattutto casi sporadici e a limitata diffusione. Il virus influenzale penetra nell’organismo attraverso le vie respiratorie, per l’inspirazione di aria inquinata dai malati, che, con i colpi di tosse, lo disseminano nell’ambiente.

L’epidemiologia dell’ influenza è solo in parte nota: i fattori stagionali (mesi freddi) e ambientali (umidità, eventi atmosferici) hanno importanza relativa. Ondate epidemiche, di diversa gravità, si registrano quasi ogni anno; forme pandemiche, capaci di invadere interi continenti e con caratteristiche di particolare gravità, sono state osservate con ricorso periodico ogni 20-40 anni; pandemia gravissima, forse la più grave fra tutte, è stata quella del 1918-19, designata con il nome di spagnola. Secondo calcoli approssimativi essa avrebbe provocato oltre 20 milioni di morti, e solo in Italia 400.000.

La periodicità delle pandemie influenzali è attribuita all’impianto di un certo grado di immunità nelle popolazioni colpite da una pandemia, che fa da ostacolo allo sviluppo pandemico di una eventuale nuova epidemia per la durata di alcuni anni. L’immunità che ne deriva, comunque, non è assoluta e, soprattutto, non è crociata: soggetti che abbiano superato un episodio influenzale possono essere facilmente colpiti da altre forme di influenza provocate da altri tipi di virus.

L' influenza, dopo un breve periodo di incubazione (1-3 giorni), si manifesta più o meno acutamente con sintomi poco tipici: brividi, febbre, cefalea, astenia, dolori lombari e alla colonna vertebrale, infiammazione a carico della mucosa nasale (rinite), faringea (faringite), laringea (laringite), tracheale e bronchiale (tracheo-bronchite). Diverse, però, sono le forme cliniche dell’i. sia per l’entità del quadro morboso (del quale esistono forme lievissime e altre più o meno gravi) sia per i suoi aspetti sintomatologici. Questi possono talora essere caratterizzati da particolari disturbi, come dispnea e cianosi (forma asfittica), da meningismo, paresi o paralisi, convulsioni, delirio (forma nervosa), diarrea e altri segni di sofferenza dell’apparato digerente (forma gastrointestinale), tosse incessante e dolori tracheali (forma tracheale), notevole edema della glottide e conseguente difficoltà respiratoria (forma laringea). Piuttosto frequenti sono le complicazioni (congestione polmonare, broncopolmoniti, otiti, sinusiti ecc.), causate da infezioni sovrapposte dovute ad altri germi. La documentazione diagnostica dell'influenza si può realizzare soltanto con la ricerca di anticorpi specifici nel siero, oppure con l’isolamento del virus.

Contro l'influenza non è stato ancora trovato un rimedio specifico: la terapia è prevalentemente sintomatica (analgesici, antitermici, stimolanti vari ecc.); gli antibiotici sono utili per combattere le complicazioni. L’impiego di vaccini preventivi antinfluenzali non si è mostrato finora risolutivo a causa della breve durata dell’immunità che ne deriva e della stessa pluralità del virus influenzale. Se ne consiglia, comunque, l’impiego stagionale nelle persone a rischio (cardiopatici, bronchitici cronici, diabetici).



**Sistema di sorveglianza della mortalitá giornaliera**<br/>
http://www.salute.gov.it/portale/caldo/dettaglioContenutiCaldo.jsp?lingua=italiano&id=4547&area=emergenzaCaldo&menu=vuoto<br/>

Il Sistema di sorveglianza della mortalità giornaliera è gestito dal Dipartimento di Epidemiologia Ssr Lazio Asl Roma 1 per conto del Ministero della Salute nel progetto
“Piano Operativo nazionale per la prevenzione degli effetti del caldo sulla salute” Ccm
ministero della Salute. Il Sismg è attivo tutto l’anno in 34 città italiane e permette di
identificare in maniera tempestiva eventuali variazioni della mortalità attribuibili a
diversi fattori (epidemie, esposizioni ambientali, socio-demografici) che modificano i
valori giornalieri o il trend stagionale. Vengono riportati i dati di mortalità, aggregati
per settimana, per i soggetti di età maggiore o uguale ai 65 anni di età residenti e
deceduti in 19 città (Aosta, Bolzano, Trento, Torino, Milano, Brescia, Verona, Venezia,
Trieste, Bologna, Genova, Perugia, Civitavecchia, Roma, Frosinone, Bari, Potenza,
Messina, Palermo). Il valore atteso (baseline) viene definito come media giornaliera
settimanale sui dati di serie storica (5 anni precedenti) e pesato per la popolazione
residente (dati Istat) per tener conto dell’incremento della popolazione anziana negli
anni più recenti.

**Influweb**<br/>
https://www.influweb.it/<br/>

Il Sistema di sorveglianza InfluWeb è un sistema di rilevazione della sindrome
influenzale che sia avvale dell’uso di una piattaforma web in grado di raccogliere dati da cittadini volontari su tutto il territorio italiano. La sorveglianza
raccoglie informazioni presenza sindrome influenzale tra i partecipanti. Tramite questa sorveglianza è possibile rilevare casi di sindrome influenzale anche tra coloro che non
si rivolgono al Servizio sanitario nazionale. I dati vengono elaborati e viene prodotto
un rapporto settimanale. I risultati della sorveglianza sono espressi come percentuale
di casi osservati tra i volontari attivi nell’ultima settimana e indicano sempre i nuovi
casi insorti durante la settimana di riferimento e sono visualizzati su una mappa con
dettaglio provinciale. Per validare i risultati della sorveglianza InfluWeb il dato di
incidenza viene messo a confronto con quello fornito dalla sorveglianza InfluNet.

**InfluNet-Epi**<br/>
https://old.iss.it/site/RMI/influnet/pagine/rapportoInflunet.aspx<br/>

La sorveglianza epidemiologica della sindrome influenzale InfluNet Epi è coordinata dall’Istituto superiore di sanità (Iss), in collaborazione con il Centro interuniversitario
per la ricerca sull’influenza (Ciri) di Genova e il sostegno del ministero della Salute.
InfluNet è un sistema di sorveglianza sentinella basato su una rete di Medici di
medicina generale e Pediatri di libera scelta rappresentativi di tutte le Regioni italiane.
I medici partecipanti condividono un protocollo operativo comune. Ogni anno
partecipano circa 1000 medici e pediatri, per una copertura di almeno il 2% della
popolazione italiana. L’Iss provvede a elaborare i dati, inseriti in un sito Internet
appositamente predisposto, e a produrre un rapporto settimanale. Attraverso l’utilizzo
dei dati è possibile stimare l’incidenza settimanale della sindrome influenzale durante
la stagione invernale in modo da valutare durata e intensità dell'epidemia.

**InfluNet-Vir**<br/>
http://old.iss.it/fluv/index.php?lang=1&anno=2018&tipo=5<br/>

La sorveglianza virologica della sindrome influenzale InfluNet-Vir è coordinata dal
National Influenza Center dell’Istituto superiore di sanità (Iss). Il sistema ha come
principali obiettivi: il monitoraggio della circolazione dei diversi tipi di virus influenzali
in Italia; la valutazione dell’omologia tra ceppi epidemici e ceppi vaccinali; la
valutazione della suscettibilità dei virus influenzali in circolazione agli antivirali. Il
monitoraggio della circolazione dei virus influenzali viene effettuato dalle Regioni nei
laboratori di riferimento regionali della rete InfluNet, dalla 46a alla 17a settimana di ogni anno.
